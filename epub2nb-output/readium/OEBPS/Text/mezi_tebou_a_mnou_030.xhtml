<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>mezi_tebou_a_mnou-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="mezi_tebou_a_mnou-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_uroven2_kapitola ParaOverride-1"><span class="CharOverride-1">KAPITOLA 24 <br/>Vražda</span></p>
			<p class="MLP_text_bez1radku ParaOverride-1">Další den na pitevně a&#160;další vražda. Jeden muž řekl druhému něco, co se mu nelíbilo. Oba byli tolik opilí, že nedokázali uhlídat míru svých sil v&#160;pěstech. Alkoholem se agrese stala nekontrolovatelnou a&#160;jeden z&#160;nich to přehnal. Mlátil toho druhého tak silně, až ho zabil. Ten mrtvý ležel nahý na stole pitevny a&#160;já jsem fotil v&#160;detailu jeho pobitý obličej. Soudní lékař se v&#160;rohu místnosti díval nervózně na hodiny. Když jsem byl s&#160;focením hotov, přistoupil lékař k&#160;mrtvole se skalpelem v&#160;ruce. Ke stolu přišel také sanitář Žofin, v&#160;ruce držel nůž.</p>
			<p class="MLP_text ParaOverride-1">„Mám ho fiknout?“ ptal se sanitář a&#160;přiložil nůž mrtvole k&#160;hrudníku.</p>
			<p class="MLP_text ParaOverride-1">„Ještě počkej,“ odpověděl lékař. Díval se ještě okamžik na obličej toho mrtvého muže, pak pohlédl na zapisovatelku na opačné straně místnosti a&#160;položil jí otázku: „Co se píše v&#160;té zprávě? Je to bezdomovec, nebo není?“</p>
			<p class="MLP_text ParaOverride-1">Zapisovatelka pohlédla do protokolu. Chvíli si jej pročítala a&#160;lékař nervózně prohlásil jen tak pro sebe: „Za chvíli má přijít kriminalista a&#160;já zatím nemám co ukázat.“</p>
			<p class="MLP_text ParaOverride-1">„Pravděpodobně to bezdomovec byl,“ pověděla zapisovatelka.</p>
			<p class="MLP_text ParaOverride-1">Když lékař uslyšel, co řekla, hned zareagoval. „Dobře, tak já mu ten obličej říznu.“ Byl to zároveň pokyn pro sanitáře, aby ustoupil. Lékař vedl řez skalpelem mrtvole přes čelo, nos, ústa a&#160;bradu, až skončil na krku. Rozdělil tak tvář na dvě poloviny. Začal za pomocí skalpelu pomalu oddělovat kůži od lebky.</p>
			<p class="MLP_text ParaOverride-1">„Ten smrdí,“ komentoval Žofin. „Já byl taky na ulici, ale myl jsem se,“ dodal po chvilce.</p>
			<p class="MLP_text ParaOverride-1">„Ty jsi byl bezdomovec?“ ptal jsem se překvapeně.</p>
			<p class="MLP_text ParaOverride-1">„To bylo po mém druhém rozvodu,“ odpověděl Žofin.</p>
			<p class="MLP_text ParaOverride-1">Lékař měl již kůži obličeje mrtvoly dokonale odřezanou. Zřetelné byly již zlomeniny obličejové části lebky. „Prosím o&#160;fotografii,“ řekl směrem ke mně a&#160;já jsem se snažil působit profesionálně. Začal jsem lebku podle lékařova přání fotit.</p>
			<p class="MLP_text ParaOverride-1">Když jsem byl hotov, pitva mohla pokračovat, náhle se však otevřely dveře a&#160;do pitevny vešel muž v&#160;civilním oblečení a&#160;již svou chůzí se snažil působit dojmem, že mu žádný vrah nikdy neunikl. Pistoli měl za pasem, nikoli v&#160;pouzdře. Připomínal mi postavu z&#160;akčního filmu. Asi tak působit i&#160;chtěl. Lékař ho již dobře znal. „Tak doufám, že pro mě máte dobré zprávy,“ pravil kriminalista a&#160;v&#160;jeho tváři bylo vidět, jak ho sejmutý obličej zaujal. Přistoupil blíž ke stolu. „Fuj!“ prohlásil.</p>
			<p class="MLP_text ParaOverride-1">„Rozhodně něco zajímavého pro vás máme, pane plukovníku,“ pravil lékař.</p>
			<p class="MLP_text ParaOverride-1">„Už to vidím,“ prohlížel si kriminalista lebku zblízka.</p>
			<p class="MLP_text ParaOverride-1">„Vypadá to, že příčinu už máme.“</p>
			<p class="MLP_text ParaOverride-1">Nemohu říct, že by mě to, o&#160;čem si povídal lékař s&#160;kriminalistou, nezajímalo, věděl jsem ale, že z&#160;pozice fotografa nemusím nutně být u&#160;rozhovoru, který měl následovat. Musel jsem se jít podívat do vedlejší místnosti, kde probíhala také soudní pitva.</p>
			<p class="MLP_text ParaOverride-1">Nějaký mladý kluk skočil pod vlak údajně kvůli dívce. Zbyly z&#160;něj jen cáry masa. Sanitář přezdívaný Antonio stál u&#160;toho, co zbylo z&#160;kluka, a&#160;snažil se oddělit kusy masa od roztrhaného oblečení. Soudní lékařka seděla na židli a&#160;prohlížela si něco v&#160;mobilním telefonu. Když si všimla, že jsem přišel, požádala mě, abych vyfotil mrtvolu, až sanitář odstraní všechno oblečení. Dodala, že vlak prý mrtvolu tak znetvořil, že dalších fotografií nebude ani zapotřebí.</p>
			<p class="MLP_text ParaOverride-1">„Dobře, počkám,“ řekl jsem já.</p>
			<p class="MLP_text ParaOverride-1">Sanitář držel nohu odtrženou od těla ve vzduchu a&#160;snažil se z&#160;ní sundat poslední kusy roztržených kalhot. „Byl to prý astmatik,“ prohlásil Antonio jen tak. Nikdo na to pochopitelně nereagoval, protože tak jako obvykle nikdo z&#160;nás nevěděl, co tím chce Antonio říci. „Znal jsem dívku, také měla astma,“ prohlásil, asi aby získal naši pozornost. Pak mlčky pokračoval ve svlékání mrtvoly. Najednou, když Antonio z&#160;utržené nohy sundával nohavici, vypadl tomu mrtvému muži telefon z&#160;potrhané kapsy. Antonia to nepochybně zaujalo, zvedl jej a&#160;pokusil se ho zapnout. K&#160;jeho i&#160;našemu překvapení se telefon zapnul.</p>
			<p class="MLP_text ParaOverride-1">„On funguje,“ prohlásil překvapeně Antonio a&#160;svíral mobilní telefon v&#160;ruce. Najednou se zasnil, tak jak měl ve zvyku. „Vidím fotografii.“</p>
			<p class="MLP_text ParaOverride-1">„Jakou, Antonio?“ ptal jsem se ho.</p>
			<p class="MLP_text ParaOverride-1">„Byla by to přeci skvělá reklama, pro mobilní firmu. Jen pohleďte, jak vypadá,“ myslel tím muže, kterého srazil vlak. „A&#160;teď pohleďte sem… Telefon, který měl v&#160;kapse a&#160;je téměř netknutý. Je sice trochu od krve…“</p>
			<p class="MLP_text ParaOverride-1">„Mohli bychom pokračovat? Tohle si, pánové, dopovíte až po pitvě,“ prohlásila lékařka direktivně.</p>
			<p class="MLP_text ParaOverride-1">Mně osobně se toto Antoniovo filozofické uvažování líbilo. Také mě inspiroval a&#160;rád bych si poslechl víc, ovšem lékařka měla hlavní slovo. Antonio položil mobilní telefon na stůl a&#160;pokračoval v&#160;práci. Připravil mrtvolu tak, aby bylo aspoň trochu vidět, že to byl ještě nedávno člověk.</p>
			<p class="MLP_text ParaOverride-1">Mohl jsem fotit. Vystoupil jsem na schůdky, které jsem si dříve připravil u&#160;stolu, a&#160;pokoušel jsem se vyfotit všechno to, co pode mnou na stole bylo a&#160;co Antonio tak precizně naaranžoval. Nestihl jsem stisknout spoušť fotoaparátu, jelikož k&#160;překvapení všech přítomných začal zvonit mobilní telefon toho nebožtíka. Zvonění mě vyděsilo tak, že jsem málem ze schůdků spadl na stůl mezi kusy masa. Naštěstí jsem udržel rovnováhu. Mobil, který ležel na stole u&#160;stehna mrtvoly, nepřestával hlasitě vyzvánět. Na displeji telefonu zářil zřetelný nápis „Kateřina“ a&#160;vedle jména znak srdce. Všichni přítomní, Antonio, lékařka i&#160;zapisovatelka, se přišli podívat.</p>
			<p class="MLP_text ParaOverride-1">„Tak to je zajímavé,“ prohlásil Antonio.</p>
			<p class="MLP_text ParaOverride-1">„Foťte,“ rozkázala lékařka. Rychle jsem se vzpamatoval a&#160;mrtvolu jsem vyfotil. Ze schůdků jsem sestoupil a&#160;odklidil je ke stěně. Měl jsem namířeno ke dveřím. Telefon stále zvonil.</p>
			<p class="MLP_text ParaOverride-1">Otevřel jsem dveře a&#160;chtěl odejít z&#160;pitevny, když jsem slyšel Antonia, jak říká: „Kateřino! On to teď prostě nemůže zvednout.“</p>
			<p class="MLP_text ParaOverride-1">Vrátil jsem se zpátky do vedlejší místnosti, kde lékař a&#160;kriminalista pomalu dokončovali rozpravu. Kriminalista zrovna teatrálně rozhazoval rukama a&#160;vyprávěl: „… Černá mlha. Duch útočníka se vznáší u&#160;stropu a&#160;říká sám sobě: ‚Co to děláš? Co to děláš?‘“</p>
			<p class="MLP_text ParaOverride-1">„A&#160;tohle říkají všichni?“ ptal se lékař.</p>
			<p class="MLP_text ParaOverride-1">„Většina.“</p>
			<p class="MLP_text ParaOverride-1">„Mám něco vyfotit?“ vstoupil jsem jim do toho.</p>
			<p class="MLP_text ParaOverride-1">„Za okamžik,“ odpověděl mi lékař a&#160;popohnal Žofina, aby začal otevírat. Žofin přistoupil k&#160;mrtvému a&#160;nožem vedl řez přes hrudník a&#160;břicho. Odřezal od žeber kůži a&#160;šel si pro kostotom.</p>
			<p class="MLP_text ParaOverride-1">Mezitím kriminalista obcházel stůl a&#160;mrtvolu si pořádně prohlížel. Zastavil se u&#160;rozkroku. Zarudlá varlata ho nejspíš zaujala natolik, že na ně musel následovně ukázat prstem. Neváhal se zvědavě zeptat lékaře. „Ta varlata…, to je normální?“</p>
			<p class="MLP_text ParaOverride-1">Lékař se podíval a&#160;odpověděl zcela vážně: „Jsou jen zapařená. To se někdy stává.“ Pro mne jako pozorovatele to byla svým způsobem velice vtipná chvíle. Pokládal jsem si otázky, zda to kriminalista myslel vážně, a&#160;skutečně se ptal tak hloupě na varlata mrtvoly, nebo zda to měl být jen vtip? Nikdo se nahlas nesmál a&#160;já jsem přemýšlel, zda jsem jediný, kterému to v&#160;té situaci připadá legrační. Možná se jednalo o&#160;formu specifického humoru, který byl zároveň obranným mechanismem, aby vůbec dokázali v&#160;tom prostředí a&#160;při té práci vydržet.</p>
			<p class="MLP_text ParaOverride-1">Žofin kostotomem stříhal žebra. „Nemůžu prorazit,“ zvolal, když se dostal k&#160;hrudní kosti, která mu nešla přestřihnout.</p>
			<p class="MLP_text ParaOverride-1">„Musíš být kreativní, pak jistě prorazíš,“ reagoval lékař.</p>
			<p class="MLP_text ParaOverride-1">Žofin lékařovu poznámku přešel mlčením. Trochu víc zatlačil, a&#160;kost nakonec přestřihl, pak kostotom odložil a&#160;za pomoci nože hrudní kost a&#160;část přestřižených žeber odstranil. Pak mohl vytahovat orgány v&#160;tradičním pořadí. Nejdříve plíce společně se srdcem a&#160;krčními orgány, následovala játra a&#160;slezina, po nich břišní orgány a&#160;při tom nezapomínal odebírat biologický materiál.</p>
			<p class="MLP_text ParaOverride-1">„Myslím, že…,“ začal kriminalista větu a&#160;vykročil ke dveřím pitevny.</p>
			<p class="MLP_text ParaOverride-1">Soudní lékař pochopil. „Kdybychom našli ještě něco zajímavého, zavolám vám.“</p>
			<p class="MLP_text ParaOverride-1">„Děkuji,“ reagoval policista a&#160;bral za kliku s&#160;úmyslem vyjít ven. Na malý okamžik se však ještě zastavil, chtěl lékaři něco připomenout. „A&#160;s&#160;tou záležitostí… Jak jsme spolu mluvili… Mohu se spolehnout?“</p>
			<p class="MLP_text ParaOverride-1">„A&#160;nechcete si pár minut počkat a&#160;rovnou si to s&#160;sebou odnést? Záda budeme řezat za chvilku,“ odpověděl lékař.</p>
			<p class="MLP_text ParaOverride-1">„Půjdu si koupit kávu a&#160;zatelefonovat. Za půl hodiny se stavím,“ řekl nakonec policista a&#160;odešel z&#160;pitevny.</p>
			<p class="MLP_text ParaOverride-1">Mohl jsem si jenom domýšlet, o&#160;co šlo, a&#160;když pak sanitář otočil mrtvolu na břicho a&#160;rozpitval záda, byl jsem ještě zmatenější. Lékař Žofinovi poručil odřezat zádové svaly a&#160;kusy masa dát potom do plastové nádoby. Byl jsem velice zvědavý a&#160;naivně jsem se soudního lékaře zeptal: „Proč se to maso odřezává a&#160;dává do těch nádob? To je do laboratoře?“</p>
			<p class="MLP_text ParaOverride-1">„To maso je pro psy.“</p>
		</div>
</body>
</html>