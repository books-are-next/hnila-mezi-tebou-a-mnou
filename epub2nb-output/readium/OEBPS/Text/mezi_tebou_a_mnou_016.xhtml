<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>mezi_tebou_a_mnou-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="mezi_tebou_a_mnou-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1"><span class="CharOverride-1">KAPITOLA 10 <br/>Pratáta</span></p>
			<p class="MLP_text_bez1radku ParaOverride-1">Dědeček byl velice moudrý, veselý a&#160;upřímný. Vždy mi dokázal poradit, když jsem se ho na něco ptal, a&#160;vysvětlit to, čemu jsem nerozuměl. Uměl rozesmát i&#160;dojmout, byl vždy vtipný, ale nikdy ne směšný. Rád zpíval a&#160;nebál se poznávat nové věci. Za vše, co pro mě dělal a&#160;jaký byl, jsem ho měl moc rád. Pratáta jsem mu říkával.</p>
			<p class="MLP_text ParaOverride-1">Mám v&#160;živé paměti, jak si se mnou hrával, když jsem byl ještě maličký. Do mých jedenácti let, než jsem vyrostl z&#160;rytířů, mi každé léto vyráběl dřevěné meče. Z&#160;tohoto šermířského období si odnesl spoustu šrámů a&#160;jizev, ale i&#160;přes mé agresivní a&#160;podlé výpady při našich šermířských duelech si se mnou nepřestával hrát. Vzpomínám si, jak jsem umíněně trval na tom, abychom při duelech nosili mušketýrské kostýmy, které zhotovil ze svých bavlněných kostkovaných košil. Jeho platonická láska byla obrovská. Nikdy se nestalo, že by mi řekl, že na mě nemá čas.</p>
			<p class="MLP_text ParaOverride-1">Babička, jeho žena, byla naprostým opakem. Praktická ve všech směrech, nikdy se ani koutkem rtu neusmála. Byla bigotní a&#160;absolutně postrádala empatii, často řekla něco, čím druhému ublížila, aniž by si to uvědomovala. Tak se ale chovala pouze k&#160;nejbližšímu příbuzenstvu. Před jinými lidmi se dokázala přetvařovat a&#160;nedá se říci, že v&#160;takových situacích byla úplně bez emocí. Když sledovala seriály nebo filmy v&#160;televizi, dokázala i&#160;uronit slzu. Nedávno jsem narazil na výraz, který mou babičku přesně vystihoval&#160;– představovala „lidského upíra“, který čerpá sílu zejména z&#160;ponížení svých nejbližších. Vždy muselo být vše podle ní. Byl to div, že s&#160;ní pratáta vydržel a&#160;že se snášeli, i&#160;když byl každý docela jiný.</p>
			<p class="MLP_text ParaOverride-1">Často jsem své prarodiče navštěvoval, hlavně o&#160;víkendech, kdy jsem měl více času. Protože žádný z&#160;nich sám už pár let úmyslně neopouštěl pozemek, vozil jsem jim nákup a&#160;pomáhal, s&#160;čím bylo potřeba. Bydleli v&#160;rodinném domku na okraji města, naštěstí to k&#160;nim z&#160;mého pronajatého bytu netrvalo dlouho. Když jsem jel autem, dorazil jsem k&#160;nim do deseti minut. Každá taková návštěva probíhala většinou stejně, předal jsem jim nákup, dostal jsem peníze, někdy i&#160;víc, než jejich nákup stál, a&#160;když byla příležitost, popovídal jsem si s&#160;pratátou. Ovšem vždy, když se babička začala vkládat do naší konverzace, jsem raději rychle odcházel.</p>
			<p class="MLP_text ParaOverride-1">K&#160;prarodičům jsem chodil v&#160;sobotu kolem páté hodiny odpoledne. Obvykle mi otevřel pratáta, ve dveřích mě objal a&#160;pozval dovnitř. Z&#160;obývacího pokoje se ozýval hlasitý zvuk zapnuté televize. Babička pravidelně sledovala televizní seriál s&#160;názvem „Kéž bych tě tenkrát nepoznala“. V&#160;podstatě jde o&#160;stupidní televizní pořad, který má za úkol mentálně vyždímat své diváky. Jedná se o&#160;velice amatérsky sehrané divadýlko plné emocí, výbušných situací a&#160;zvrácených osudů, které mají navodit atmosféru strachu, že se jedná o&#160;realitu. Mnohokrát jsem babičku upozorňoval, že není pro její zdravotní stav dobré dívat se na podobné pořady, ona se však od obrazovky nehodlala odpoutat. Mělo to ale i&#160;světlé stránky, konkrétně pro mě a&#160;pratátu, protože jsme měli každou sobotu čas na společnou a&#160;téměř nerušenou konverzaci.</p>
			<p class="MLP_text ParaOverride-1">Babičku, nachystanou před zapnutou televizí, s&#160;plátěným kapesníkem, kdyby potřebovala utřít slzy dojetí, jsem pozdravil ve dveřích do pokoje. Mávla na mě, ale dál se věnovala sledování pořadu. Usadil jsem se za kuchyňským stolem, pratáta jako obvykle připravoval kávu, mezitím se mě nezapomněl zeptat, co je nového.</p>
			<p class="MLP_text ParaOverride-1">„Nového? Stále ta stejná rutina, pratáto. Vše se točí jen kolem školy a&#160;práce. Uvědomuji si to víc než kdy předtím,“ sledoval jsem pratátu, jak postavil moka konvičku na zapnutý sporák. „Co je nového u&#160;tebe? Zdál se ti další zajímavý sen?“</p>
			<p class="MLP_text ParaOverride-1">„Poslední dobou se mi nezdá nic. Myslím, že ty podivné sny se mi zdály hlavně kvůli televizním pořadům, které mi tvoje babička převypráví. Ona je schopná mi ten příběh říct během jednoho dne pětkrát. Začal jsem kvůli tomu s&#160;ní před spaním hrát piškvorky,“ přišel se posadit za mnou ke stolu.</p>
			<p class="MLP_text ParaOverride-1">„Jak to s&#160;tím souvisí?“ ptal jsem se pobaveně.</p>
			<p class="MLP_text ParaOverride-1">„Nechám ji vždy vyhrát, ona se uklidní a&#160;díky tomu si zajistím nerušený spánek.“</p>
			<p class="MLP_text ParaOverride-1">„To je zajímavá teorie.“</p>
			<p class="MLP_text ParaOverride-1">„Praxe, chlapče! Na tvoji babičku zabere málokterá taktika. Myslím, že by si lámali hlavu i&#160;obchodníci z&#160;tvojí práce.“</p>
			<p class="MLP_text ParaOverride-1">Zasmál jsem se. „V&#160;tom máš asi pravdu.&#160;– Mimochodem, mám téma na novou knihu!“</p>
			<p class="MLP_text ParaOverride-1">„Vážně?“ pravil potěšeně pratáta. „To je skvělá zpráva! A&#160;už jsi ji začal psát?“</p>
			<p class="MLP_text ParaOverride-1">„Ještě ne, zatím to mám jen v&#160;hlavě. Až si ten příběh trochu ucelím, začnu na tom pracovat.“</p>
			<p class="MLP_text ParaOverride-1">Pratáta měl zjevně velkou radost.</p>
			<p class="MLP_text ParaOverride-1">„Asi bys měl vědět, že jsi mi s&#160;tím hodně pomohl…“</p>
			<p class="MLP_text ParaOverride-1">„Ať tě ani nenapadne mi říct, o&#160;čem to je!“ zastavil mě.</p>
			<p class="MLP_text ParaOverride-1">„Možná bych ti měl jen prozradit, že…“</p>
			<p class="MLP_text ParaOverride-1">„Ne!“ skočil mi zase do řeči. „Těším se, až si to přečtu, a&#160;do té doby chci zůstat zvědavý.“</p>
			<p class="MLP_text ParaOverride-1">„Tak dobře,“ řekl jsem nakonec.</p>
			<p class="MLP_text ParaOverride-1">„Ani nevíš, jak jsi mě potěšil,“ dodal ještě pratáta. „Až zase přijdou sousedi na návštěvu, budu se chlubit.“</p>
			<p class="MLP_text ParaOverride-1">„Zatím ještě není čím se chlubit.“</p>
			<p class="MLP_text ParaOverride-1">„Jen neříkej. Minule, když tu byli, mluvili jsme o&#160;tvé prvotině. Dojímala je, když ji četli.“</p>
			<p class="MLP_text ParaOverride-1">Místo abych se z&#160;toho radoval, začal jsem reptat. „To slýchám často. Dojímavé dílo, čtené jedním dechem!“</p>
			<p class="MLP_text ParaOverride-1">„A&#160;tobě takové recenze vadí?“ podivoval se pratáta.</p>
			<p class="MLP_text ParaOverride-1">„Říkají to všichni, už mě to nudí. Často mám pocit, že to čtenáři říkají, aby mě nezarmoutili svým skutečným subjektivním názorem.“</p>
			<p class="MLP_text ParaOverride-1">„Vždyť je přeci hezké, že se všem líbí,“ reagoval pratáta.</p>
			<p class="MLP_text ParaOverride-1">„Těžko pro ně může znamenat tolik, co pro mě,“ ušklíbl jsem se.</p>
			<p class="MLP_text ParaOverride-1">„A&#160;to je tvůj cíl? Usiluješ o&#160;to, aby čtenáři věděli, co pro tebe tvá kniha znamená?“</p>
			<p class="MLP_text ParaOverride-1">„Možná… Nevím… Asi na tom nezáleží,“ pravil jsem nejistě a&#160;především laxně.</p>
			<p class="MLP_text ParaOverride-1">Tentokrát se ušklíbl pratáta. Podivoval se mému chování. Asi chtěl reagovat, ale myšlenku mu překazila káva, která začala v&#160;konvici vřít. Pratáta konvičku sundal ze sporáku a&#160;nalil nám do hrníčků. Jako obvykle si do kávy vsypal čtyři lžičky cukru.</p>
			<p class="MLP_text ParaOverride-1">„To já nikdy nepochopím,“ řekl jsem mu, když jsem uviděl, jak si dopřává cukr. „Uděláš vždy tak výbornou kávu a&#160;pak si tam dáš tolik cukru. Vždyť ti to nemůže ani chutnat.“</p>
			<p class="MLP_text ParaOverride-1">„Co se kávy týká, rád osladím vždy, když je k&#160;tomu příležitost. Žít s&#160;tvojí babičkou není stejné jako žít si na medovém plástu, chlapče,“ zamíchal kávu lžičkou.</p>
			<p class="MLP_text ParaOverride-1">Popíjeli jsme a&#160;povídali si, o&#160;mé knize jsme se už nebavili. Najednou vešla do kuchyně babička. „Ta mladá, to je ludra,“ sedla si za námi ke stolu a&#160;začala nám vyprávět příběh z&#160;televizního pořadu. Docela hbitě gestikulovala rukama. „Ta Lucie, jela na motorce a&#160;měla nehodu… Zmrzačila toho chodce, toho Igora. On je teď invalida,“ mluvila rychle, mávala rukama a&#160;málem mi převrhla hrneček se zbytkem kávy. Sledoval jsem pratátu, jak bez zájmu čeká, až ho babička konečně pustí ke slovu. Ona však nesouvisle pokračovala dál. „Díky tomu televiznímu pořadu se ti dva dali dohromady. Mají krásné tři děti. Ukazovali jejich fotky v&#160;televizi,“ sdělovala nám tenkým a&#160;trochu i&#160;uvzlykaným hláskem.</p>
			<p class="MLP_text ParaOverride-1">„Říkal jsem ti už několikrát, že to jsou nesmysly!“ vstoupil jsem jí do řeči. „Se skutečností to nemá nic společného. Jsou to stupidní a&#160;vymyšlené příběhy, které mají jediný záměr, zaujmout pozornost důchodců, jako jsi ty!“</p>
			<p class="MLP_text ParaOverride-1">Na to vůbec nereagovala. Zaměřila se na pratátu, který pil zrovna ze svého hrníčku. „Doufám, že sis to moc neosladil, tak jak máš ve zvyku. Víš, že není zdravé tolik sladit!“ řekla direktivně a&#160;hned otevřela další téma k&#160;rozhovoru. „A&#160;o&#160;čem jste si tady povídali?“ Než jsem jí stihl odpovědět, všimla si nákupní tašky, která ležela na zemi, rychle vstala ze židle a&#160;namířila si to zpátky do obývacího pokoje. „Dám ti peníze za nákup!“ volala a&#160;za chvilku se vrátila s&#160;peněženkou v&#160;ruce. „Kolik za ten nákup?“</p>
			<p class="MLP_text ParaOverride-1">„To počká. S&#160;dědou jsme si chtěli v&#160;klidu vypít kávu.“</p>
			<p class="MLP_text ParaOverride-1">„Však pijte a&#160;povídejte si, jen mi řekni, kolik to stálo.“</p>
			<p class="MLP_text ParaOverride-1">Otráveně jsem si odfoukl a&#160;začal jsem hledat účet v&#160;kapse. „Doufal jsem, že se chceš dívat na svůj pořad.“</p>
			<p class="MLP_text ParaOverride-1">„Zrovna je přestávka,“ řekla.</p>
			<p class="MLP_text ParaOverride-1">Vytáhl jsem zmačkaný účet z&#160;kapsy, rozložil ho a&#160;sdělil babičce cenu. Dala mi o&#160;dvě stovky víc. Jako vždy jsem protestoval, ale jen ze zvyku. Babička trvala na tom, abych si peníze navíc vzal, a&#160;cpala mi je do ruky.</p>
			<p class="MLP_text ParaOverride-1">„Jen si to vezmi! Už ti v&#160;práci přidali peníze? Nepřidali, že? Nepřidali! Tak si to vezmi. Vezmi si to!“</p>
			<p class="MLP_text ParaOverride-1">Nechtělo se mi babičku dále poslouchat, ale měl jsem zároveň jisté tušení, že ona se svým otravným projevem teprve začíná. Šla vrátit peněženku na své místo, pratáta té situace využil, naklonil se ke mně přes stůl a&#160;špitl: „Nějak mi ta káva přestává chutnat.“</p>
			<p class="MLP_text ParaOverride-1">Pomyslel jsem na to, že na světě není káva, která by člověku zachutnala, když je babička ve stejné místnosti. Tok myšlenek mi překazila ve chvíli, když se do kuchyně vrátila. V&#160;podobných situa­cích mi doba reklamní přestávky v&#160;televizi připadá jako věčnost. „A&#160;mně jste kávu neudělali?“ ptala se babička.</p>
			<p class="MLP_text ParaOverride-1">„Upřímně, mysleli jsme, že za námi nepřijdeš.“</p>
			<p class="MLP_text ParaOverride-1">Babička se podívala na můj hrníček. „Dal sis do kávy mléko? S&#160;mlékem je káva lepší.“</p>
			<p class="MLP_text ParaOverride-1">„Já přece nemůžu pít mléko. Jsem na něj alergický. Vždyť to víš!“</p>
			<p class="MLP_text ParaOverride-1">„Trocha mléka by ti neublížila. Mléko je zdravé,“ prohlásila svým obvyklým způsobem a&#160;potom dodala úplně zbytečnou větu. „Ve tvém věku vypila tvoje máma každý den aspoň litr mléka.“</p>
			<p class="MLP_text ParaOverride-1">Na to jsem už neměl co říci a&#160;ani jsem nechtěl. V&#160;tichosti jsem počkal, než skončí reklama. Z&#160;obývacího pokoje zněla úvodní znělka z&#160;babiččina oblíbeného pořadu. Rychle vstala od stolu a&#160;doslova běžela zpátky k&#160;televizi.</p>
			<p class="MLP_text ParaOverride-1">„Tak, máme to za sebou,“ oddechl si pratáta, ale až potom, co si byl jistý, že je babička už vedle v&#160;obývacím pokoji a&#160;neslyší ho.</p>
			<p class="MLP_text ParaOverride-1">Mě napadla otázka. Se špetkou ironie v&#160;hlase jsem řekl: „A&#160;jak se to vlastně stalo, že sis vzal babičku?“</p>
			<p class="MLP_text ParaOverride-1">„Budeš se divit tomu, co ti teď řeknu, ale to byla jedna z&#160;mých nejlepších životních kapitol.“</p>
			<p class="MLP_text ParaOverride-1">Měl pravdu, divil jsem se tomu. „To ti nevěřím.“</p>
			<p class="MLP_text ParaOverride-1">Dědeček začal vysvětlovat. „Ona byla úplně jiná, když jsme se brali. Tenkrát se pořád usmívala a&#160;byla vtipná.“</p>
			<p class="MLP_text ParaOverride-1">„Opravdu? Vtipná? Naše babička?“</p>
			<p class="MLP_text ParaOverride-1">„Ano, věř tomu, nebo ne, ale já jsem byl tenkrát zasnoubený s&#160;jinou, a&#160;než jsem se stihl oženit, poznal jsem tvoji babičku. V&#160;té době jsem se velice… zajímal o&#160;vnější vzhled opačného pohlaví.“</p>
			<p class="MLP_text ParaOverride-1">„Ty sis měl opravdu brát jinou? To jsem nevěděl.“</p>
			<p class="MLP_text ParaOverride-1">„Je to tak, ale najednou se objevila tvoje babička a… Tenkrát byla opravdu kouzelná a&#160;velice roztomilá.“</p>
			<p class="MLP_text ParaOverride-1">„Nemůžu uvěřit, že mluvíš o&#160;stejné ženě, která tady před chvílí s&#160;námi seděla.“</p>
			<p class="MLP_text ParaOverride-1">„Byla taková,“ souhlasně kýval hlavou.</p>
			<p class="MLP_text ParaOverride-1">„A&#160;co se stalo, že se tak změnila?“</p>
			<p class="MLP_text ParaOverride-1">„Změna nastala po naší svatbě, ale myslím, že to není důležité… Víš, v&#160;mém věku se už ani nezabývám tím, proč je, jaká je. I&#160;díky ní jsi ty. To je nejdůležitější, a&#160;to mě těší,“ usmál se.</p>
			<p class="MLP_text ParaOverride-1">I&#160;já jsem se pousmál, avšak dědeček musel jistě vědět, že můj názor na babičku to jeho vyprávění nijak nezmění.</p>
			<p class="MLP_text ParaOverride-1">„Hrála si někdy se mnou, když jsem byl malý?“</p>
			<p class="MLP_text ParaOverride-1">„Ne, nikdy…, ani s&#160;tvojí mámou. Ale řešila jiné věci.“</p>
			<p class="MLP_text ParaOverride-1">„Jaké třeba?“</p>
			<p class="MLP_text ParaOverride-1">„Však víš. Nakupovala, vařila… Po svatbě zůstala už jen praktická, nesmála se, věřila, že veškeré prvky zábavy jsou jen pro děti, a&#160;myslela si, že svatbou dospěla. Potom se narodila tvoje…,“ zase musel udělat krátkou pauzu. Bez toho chvilkového zaváhání nemohl pokračovat. „Narodila se potom tvá máma, a&#160;tohle přesvědčení v&#160;sobě jen utvrdila. Nikdy jsme se v&#160;tomto s&#160;tvojí babičkou neshodli, ale nějak jsme spolu dokázali žít.“</p>
			<p class="MLP_text ParaOverride-1">Mlčel jsem a&#160;jen přemýšlel nad tím, co řekl.</p>
			<p class="MLP_text ParaOverride-1">„Ale je pravda, že jsem několikrát měl i&#160;pochybnosti, zda dělám dobře,“ přiznal mi dědeček a&#160;v&#160;upřímnosti pokračoval dál. „Často jsem měl v&#160;manželství chuť zazpívat si víc, než jsem mohl s&#160;tvojí babičkou, nebo zasmát se, až by mě z&#160;toho bolelo břicho. A&#160;možná i&#160;někdy zaplakat nad něčím, co si pláč opravdu zaslouží. Dlouho jsem neměl k&#160;těmto projevům příležitost. S&#160;ní to nešlo, protože bohužel už dlouho není taková, do jaké jsem se zamiloval. Chybělo mi s&#160;někým se pořádně zasmát.“</p>
			<p class="MLP_text ParaOverride-1">„To musí být hodně těžké… Ale nikdy bys kvůli tomu neodešel…,“ také jsem musel udělat tu pauzu, „od mojí mámy, že?“</p>
			<p class="MLP_text ParaOverride-1">Moc dobře pratáta věděl, proč jsem si neodpustil to říci. Chvíli dumal a&#160;potom prohlásil: „Mám jedno eso v&#160;rukávu. Dokázal jsem se podívat na poslední stránku celého příběhu. A&#160;tak je mi jasné, jak to všechno dopadne. Neměnil bych za jiný konec.“ Mluvil klidně a&#160;pomalu. „Říká se, že s&#160;vlastními dětmi si člověk neužije tolik radosti jako se svými vnoučaty. Tento výrok mohu potvrdit.“</p>
		</div>
</body>
</html>